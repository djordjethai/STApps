Ako vas baš zanima, imaju odlične ulice za šoping, naravno sa Apple radnjom u sredini i svim ostalim svetskim markama. Mi, gosti iz Srbije, naravno nemamo dovoljno para da tamo 
kupujemo. Zato smo obišli muzej grada u kome je maketa Šangaja, vrlo detaljna, veličine košarkaškog igrališta, muzej razvoja čovečanstva, koji ne mogu ni da opišem, akvarijum i kao 
posebnu atrakciju Oriental TV toranj, visok preko 400m. Na 259 metara visine postoji staklena platforma, po kojoj možete da šetate. A ispod vas provalija. Neverovatna je igra koju 
naš mozak igra sa nama. Adrenalin kada zakoračite u „ništa“ je neverovatan.

Za oproštaj, domaćini su nas vodili u cirkus. Ali kineski. To je zapravo predstava puna akrobacija sa završnom tačkom koja nas je sve ostavila bez daha. Sigurno se sećate (oni 
stariji), vožnje motorom po zidu smrti. E pa, ovo je kugla u kojoj se prvo vozi jedan motor, pa dva, pa tri… i na kraju osam!

Ako vam ovaj tekst liči na putopis, on to i jeste, jer su nam ove nedelje zaista pokazivali „najbolje iz Kine“. Naravno da ne izgleda cela Kina ovako, ovo je i dalje siromašna 
zemlja, ali se razvija ogromnim koracima. Postoje veoma ozbiljne socijalne razlike, a naročito razlike po regionima, razlike izmedju sela i grada i sve ostale moguće razlike i 
ekstremi.

Koliko god ih dobro razumemo ili ne razumemo, postoje stvari na koje bismo se mogli ugledati. Naravno, kineska hrana koju mi jedemo kod nas nije ni slična onoj koju jedu Kinezi.

Na kraju, mogao bih da izvedem sledeći zaključak: U Kini ništa nije onako kako Evropljani zamišljaju da jeste.

Delegacija srpskih privrednika – menadžera zapocela je drugu nedelju boravka u Kini. Naši ljubazni domacini su nam održali seriju predavanja kako bismo bolje upoznali i razumeli ovu 
zemlju.
