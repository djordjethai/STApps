Hangzhou je fenomenalan grad, koji leži na jezeru, izgrađen u duhu feng-shui-a (znači vetar i voda). Zbog toga je moto ovog grada „Harmoničan i srećan život“. I zaista, na ljudima 
koji ovde žive vidi se da su zadovoljni. Nepregledni parkovi pored jezera su uvek puni i turista i građana i sve to pozitivno deluje na čudan mir i ravnotežu u ovom inače velikom 
gradu (ima oko 7 miliona stanovnika). Hangzhou nekako dodje kao kineski Novi Sad. Prošle godine u posetilo ga je 63 miliona domaćih i 3 miliona stranih turista.

Moderne građevine, podignute u proteklih desetak godina su ogromne i maštovito projektovane. U delovima grada sa prodavnicama moguće je pronaći baš svaku robnu marku koju možeš 
zamisliti. Cene su, naravno evropske, ako ne i veće. Zalazak sunca iznad jezera je nestvaran. Uz jezero se nalaze, slobodno mogu reći stotine restorana i kafića, kao i prodavnice 
automobila sa izloženim primercima Mercedesa, Audija, Aston Martina, Fererija i drugih.

Univerzitet u Hangzhou ima 40.000 aktivnih studenata, a kampus smo obilazili autobusom, pošto je malo veći – i naravno nov. Tehnološki park, sa mnogim inovativnim kineskim i stranim 
kompanijama osnovan je pre četiri godine i sada je to praktično novi grad sa 300.000 ljudi koji tamo žive i rade. Svi brojevi su takvi. Recimo, alibaba.com najveći kineski šoping 
sajt ima 22.000 zaposlenih. Internet kupovina je jako popularna, ovde mladi ljudi čak i svakodnevnu hranu naručuju online, pa plaćaju kad im donesu.

I onda taman mislite da ste videli sve, a naši ljubazni domaćini nas odvedu u Šangaj.

Četiri dana u Šangaju bili su krcati obilascima znamenitosti ovog grada. Šangaj ima 28 miliona stanovnika i najbogatiji je grad u Kini (ne računajući Hong Kong, koji i nije sasvim u 
Kini, ima granicu i svoju valutu). Novi deo grada Pudong je pre 20 godina bio livada, a sad ima barem pedeset građevina preko 50 spratova, od kojih je skoro svaka malo remek delo. 
Upravo se dovršava i zgrada koja će biti visoka preko 500 metara. Ulice su pune zelenila, a obala reke (The Bund) je predivno šetalište.

