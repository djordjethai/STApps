Veštačka inteligencija već decenijama predstavlja interesantnu temu za debate i filmove naučne fantastike. Istraživanje i razvoj u ovoj oblasti počeli su sredinom prošlog veka ali pored malog broja naučnika koji su svoj rad posvetili ovoj oblasti, mimo naučne fantastike prosečnom čoveku ova tema je bila prilično strana i imaginarna. Iako je u periodu razvoja bilo više zastoja i proboja, tek pojavom Chat GPT kao mainstream aplikacije veštačka inteligencija dobija punu pažnju šireg auditorijuma.
Veliki broj ljudi širom sveta svakim danom sve brže upoznaje veštačku inteligenciju i sve češće koristi ChatGPT i slične alate kako bi dobili tražene odgovore i skratili put do rešenja. Svi smo svesni da je veštačka inteligencija tu i da će svakim danom biti sve prisutnija,bolja,brža i pametnija a da bez upotrebe alata baziranih na AI ne samo da nećemo opstati na tržištu nego se nećemo uklopiti u buduće društvo. Već duže vreme normalan život je nezamisliv bez struje. Ako pitate nove generacije život je nezamisliv bez interneta. Uskoro će postati nezamisliv i bez veštačke inteligencije.
Vrlo brzo nakon pojave ChatGPT stekli smo osećaj kako da koristimo ovaj alat da bi dobili određne odgovore. Ali koristimo samo „chat“ a to nije AI. AI je mnogo više od toga. Glavno pitanje koje nam se nameće je kako da iskoristimo AI i ubrzamo procese unutar naše kompanije jer automatizacijom procesa povećavamo efikasnost a upravo je ta efikasnost jedna od ključnih stavki koja nas odvaja od konkurencije.

